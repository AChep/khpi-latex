Ознаки та критерії діагностики захворювання
Нейроциркуляторна дистонія (НЦД) — поліетіологічне захворювання, основними ознаками якого є нестійкість пульсу, АТ, кардіалгія, дихальний дискомфорт, вегетативні та психоемоційні порушення, порушення судинного тонусу, низька толерантність до фізичного навантаження і стресових станів при доброякісному перебігу та доброму прогнозі життя.
Умови в яких повинна надаватись медична допомога
Хворі з НЦД підлягають амбулаторному обстеженню та лікуванню за місцем проживання. Обстеження може проводитись в районних поліклініках, а при необхідності додаткових обстежень за допомогою міських кардіологічних диспансерів та діагностичних центрів.
Діагностична програма
Обов’язкові дослідження
1. збір скарг та анамнезу
2. клінічний огляд
3. вимірювання АТ
4. лабораторне обстеження (загальні аналізи крові та сечі, АЛТ, АСТ, білірубін, креатинін, холестерин, глюкоза крові)
5. ЕКГ в 12 відведеннях
6. ЕхоКГ
7. Рентгенографія ОГК
8. Проби з дозованим фізичним навантаженням
Додаткові дослідження
1. Добовий моніторинг ЕКГ та АТ
Лікувальна програма
Перелік і обсяг медичних послуг обов’язкового асортименту
1. β-адреноблокатори. Рекомендуються хворим з симпатоадреналовими кризами та тахікардією.
2. Антиаритмічні препарати при симптомних аритміях.
Перелік і обсяг медичних послуг додаткового асортименту
1. Лікувальна фізкультура, дозовані фізичні навантаження.
Характеристика кінцевого очікуваного результату лікування
Поліпшення загального стану, зменшення скарг.
Тривалість лікування
Стаціонарне лікування не потребується. Тривалість амбулаторного спостереження і лікування визначається індивідуально.
Критерії якості лікування
Нормалізація АТ і ЧСС. Підвищення толерантності до фізичного навантаження.
Можливі побічні дії і ускладнення
Можливі побічні дії препаратів згідно їх фармакологічних властивостей.
Рекомендації щодо подальшого надання медичної допомоги
Хворі не потребують диспансерного нагляду.
Вимоги до дієтичних призначень і обмежень
При зайвій вазі обмежується енергетична цінність їжі.
При наявності шкідливих звичок – відмова від тютюнопаління, обмеження вживання алкоголю.
Вимоги до режиму праці, відпочинку, реабілітації
Не рекомендується перебування під прямими сонячними променями, переохолодження та перегрівання. Рекомендується відмова від роботи вночі.