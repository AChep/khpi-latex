Якщо ти молодий та енергійний, це ще не гарантує 100% того, що твоє серце є здоровим, а судини пружними та еластичними.
Захворювання серцево-судинної системи молодіють з кожним роком: якщо раніше атеросклеротичне ураження серця та судин лікарі спостерігали переважно у пенсійному віці, то сьогодні від цієї недуги страждає навіть молодь.
Наше серце – один із найважливіших і найнеобхідніших органів, без якого просто неможлива нормальна життєдіяльність цілого організму. Однак є кілька категорій пацієнтів, які потрапили до групи ризику і більше за інших схильні до серцево-судинних патологій. Насамперед йдеться про людей, які ведуть пасивний спосіб життя. Щоденна робота в «положенні сидячи» за комп'ютером, якій часто надає перевагу молоде покоління, низька або взагалі відсутня фізична активність сприяють стрімкому збільшенню маси тіла, яка посилює навантаження на міокард, а в подальшому ризик розвитку цукрового діабету, що веде за собою пришвидшене старіння судин та розвиток атеросклерозу з усіма своїми негативними наслідками для здоров’я.
До групи ризику потрапили люди, які не з чуток знають, що таке шкідливі звички: нікотин, алкоголь, шкідлива їжа. Це ті негативні фактори, які можуть розвинути те чи інше серцево-судинне захворювання. Адже саме нікотин сприяє втраті судинами їхньої еластичності та пружності, а якщо до цього додати ще надлишкову масу тіла, малорухливий спосіб життя, то в результаті отримаємо типову картину розвитку атеросклеротичної хвороби серця, і вік пацієнта зовсім немає значення.
Безумовно, що спадкова схильність до окремих хвороб серця, а саме до атеросклерозу теж має неабияке значення, тобто в такому випадку може спрацювати генетичний фактор. Наприклад, якщо ця хвороба виявлена у віці до 55 років, то у близьких родичів хворого, включаючи дітей, яким більше ніж 2 роки, треба оцінити фактори ризику атеросклерозу. Щоб зменшити ймовірності їх реалізації, треба з молодих років дотримуватися здорового способу життя: помірність у їжі, фізична активність, підтримання нормальної маси тіла, відмова від куріння.
Але чи можливо вберегтися від розвитку атеросклеротичної хвороби серця сьогодні, будучи молодим? Так можливо, якщо дотримуватися певних рекомендацій лікарів, проходити щорічне обстеження серцево-судинної системи та вести здоровий спосіб життя.