Київ – В Україні вперше у світі винайдено і застосовано новий метод лікування вроджених вад серця у немовлят. Він полягає у використанні пуповинної крові дитини.
Українські кардіохірурги винайшли новий метод лікування вродженої вади серця. Він дозволяє під час проведення кардіохірургічних операцій із застосуванням штучного кровообігу уникнути використання донорської крові.
У результаті ранньої діагностики плоду на вроджену ваду серця лікарі визначають, що відразу після народження немовляті знадобиться операція. Знаючи заздалегідь про оперативне втручання, під час пологів пуповинну кров збирають у спеціальний резервуар. Пізніше її використовують для штучного кровообігу новонароджених.
Безпечніше і дешевше
Винахід здійснили лікарі Науково-практичного центру дитячої кардіології і кардіохірургії Міністерства охорони здоров’я України. На думку директора центру, доктора медичних наук Іллі Ємця, таким чином вдасться убезпечити немовля від інфекцій, які можуть потрапити разом із донорською кров’ю.
«Хоч ми і перевіряємо донорів і загроза інфікувати дитину донорською кров’ю мінімізована, іноді навіть професійні донори можуть бути джерелом інфекції. Тому в нас і виникла ідея збирати пуповинну кров самого ж немовляти для проведення операції», – каже він.
Водночас, запевняє лікар, суттєво скорочуються витрати на операцію. «Ми відразу економимо на досить дорогому обстеженні. Економимо на встановленні сумісності крові донора і крові дитини. Думаю, ми навіть можемо економити на обладнанні у лабораторіях із переливання крові», – додає Ілля Ємець.
Із застосуванням нового методу вже проведені три операції. Результати втішні, кажуть у центрі. Проте для доказовості нового методу операцій потрібно не менше, ніж 30. У центрі порахували: одна така операція коштує державі щонайменше 30 тисяч гривень.
Рання діагностика убезпечить дитину
Ранню діагностику вродженої вади серця у США та Західній Європі практикують уже близько 20 років. Провідний світовий кардіохірург, директор Центру серцевої кардіохірургії вроджених вад серця Роджер Міі вважає ранню діагностику чи не єдиним методом якнайшвидше вилікувати дитину від вродженої вади серця. «Таким чином ми можемо підготуватися до тих проблем, які виникають після народження дитини. Відповідно набагато дешевшим є медичне втручання, адже про хворобу знають іще тоді, коли вона на ранній стадії», – зазначає він.
В Україні щороку із вродженими вадами серця народжується близько трьох тисяч дітей.
Програму ранньої діагностики хвороби МОЗ України розпочало три роки тому. Наступного року Центр дитячої кардіології та кардіохірургії відкриє іще один корпус. Щоправда, коштів на його оснащення поки немає. Проте лікарі вже готові до нових відкриттів: Ілля Ємець припускає, що пуповинну кров можна використовувати не лише в серцевій хірургії.