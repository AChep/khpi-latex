Досі в Україні до 6% малюків народжується з вродженими вадами розвитку (ВВР). Саме вони є основною причиною смертності та інвалідизації дітей до 1 року. Щоб запобігти багатьом аномаліям розвитку плоду, іноді достатньо перед плануванням вагітності звернутись до лікарів, пройти ряд доступних обстежень та правильно підготуватись до зачаття. На жаль, більшість подружніх пар нехтують цими простими правилами.
Саме для поширення інформації про кроки, які слід робити всім майбутнім батькам, щоб мати здорових дітей, у 2015 році був започаткований Всесвітній день попередження вроджених вад розвитку. Відзначають його щороку 3 березня.
Що потрібно зробити?
1) Вживати фолієву кислоту (вітамін В9) до та під час вагітності. Брак цієї речовини в організмі жінки на момент зачаття може викликати такі серйозні вади в розвитку плода, як аненцефалія, дефекти невральної трубки, мозкові грижі, гідроцефалію («водянка головного мозку»).
Фолієва кислота потрібна не тільки жінкам, які планують завагітніти, але і чоловікам. Фолат разом із вітамінами C, E і цинком беруть участь в утворенні здорових сперматозоїдів. Доведено, що фолієву кислоту можна приймати з профілактичною метою до зачаття дитини. Тому баночка цього препарату буде кращим подарунком на весілля молодій парі, яка планує народження дітей.
Всесвітня організація охорони здоров’я рекомендує жінкам й чоловікам за 1-2 місяці до перших спроб зачати дитину щоденно вживати по 400 мікрограм фолієвої кислоти.
2) Контролювати вживання алкоголю. А ще краще відмовитись від нього взагалі за 2-3 місяці до планування вагітності. Адже пренатальний вплив алкоголю є однією з найчастіших причин порушення розумового розвитку дітей.
За статистикою, понад 3% вагітних жінок вживають алкоголь у значних дозах, що може призвести до відхилень у розумовому розвитку дитини. Вже доведений взаємозв’язок між вживанням вагітною алкоголю та частотою виявлення пороків серця у новонароджених.
Крім того, алкоголь призводить до народження дітей із алкогольним синдром плода (АСП). Зазвичай 41% таких дітей потрапляють в інтернати. А 7% з них не доживають і до року.
3) Вакцинуватись, згідно з Календарем щеплень, бажано всім дорослим у сім’ї, де планують народження дитини. Зокрема, доведено, що перенесена жінкою під час вагітності краснуха призводить до аномалій розвитку серцево-судинної й нервової систем дитини, вродженої патології органів зору й слуху.
4) Планувати вагітність. Бажання подружжя правильно зачати, виносити і народити здорову дитину вже і є запорукою того, що вагітність та пологи пройдуть успішно, а дитина народиться здоровою.
Тому парам, котрі планують поповнення, лікар акушер-гінеколог та лікар-генетик, керівник жіночої консультації Медичного центру «Медікавер» Мар’яна Тенета, радить прийти до лікаря за 4-6 місяців до початку спроб зачати дитину та пройти обстеження.
Перед початком обстежень важливо дослідити та розповісти один одному (а також і лікарям під час консультацій) про всі хвороби, які траплялись у родинах чоловіка й дружини.
Обстеження жінки починається із візиту до гінеколога, який проводить загальний огляд, ультразвукове обстеження органів малого тазу та щитовидної залози, бере мазок на флору та цитологію, перевіряє, чи немає хронічних урогенітальних й TORCH-інфекцій, скеровує на аналізи на ВІЛ та сифіліс, гепатити В та С. Корисно зробити також загальноклінічні аналізи: крові (із визначенням групи та резусу), сечі, обстежитись на рівень тиреотропного гормону, який регулює репродуктивну функцію. Якщо жінка має хронічні захворювання чи патології, то бажано пройти додатковий огляд у профільних спеціалістів.
Для чоловіків перелік обстежень є коротшим, але не менш важливим: аналіз на ВІЛ та сифіліс, урогенітальні інфекції, гепатити В та С, спермограма, яка показує кількість, якість й рухливість сперматозоїдів.
Є ще фактори, які спричиняють вроджені вади розвитку, але запобігти їм набагато важче, ніж переліченим вище. Це – радіація, несприятлива екологічна ситуація, дія різних хімікатів й лікарських засобів. На жаль, для України, котра досі переживає наслідки Чорнобильської катастрофи, ці фактори є надзвичайно актуальними.
Отож, ми і так живемо в зоні ризику. Не випробовуйте себе на міцність. Подбайте про майбутнє – прислухайтесь до порад, стежте за здоров'ям і плануйте вагітність, щоб поява дітей була для вас справжньою радістю, а не черговим випробуванням на міцність.
Досвідчені ж лікарі медичних установ Медікавер в Україні допоможуть вам у цьому.