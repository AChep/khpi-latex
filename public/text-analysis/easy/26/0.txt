Ішемічна хвороба і холестерин
Профілактика хвороб серця – це, насамперед, обізнаність.
"Світова статистика (в Україні коректних даних немає) показує, що ішемічна хвороба серця може бути діагностована у кожного четвертого дорослого українця!" – відзначає Катерина Ревенко, кардіолог Центру кардіохірургічної клініки "Добробут".
Фото: "Всім відомо, що до утворення бляшок призводить "поганий" холестерин, але тільки 2 % українців знають свій рівень холестерину в крові - Катерина Ревенко (pixabay.com/stevepb)
Така хвороба викликана порушенням кровопостачання міокарда, а це призводить до кисневого голодування клітин серцевого м'яза, додає лікар.
За словами медика, найчастіше кровотік порушується через атеросклеротичні бляшки, які звужують або повністю закривають артерії серця.
Катерина Ревенко пояснює:
"Всім відомо, що до утворення бляшок призводить "поганий" холестерин, але тільки 2 % українців знають свій рівень холестерину в крові. Визначити його допомагає лабораторний аналіз порушень ліпідного обміну. Людям від 20 до 40 років здавати його треба кожні п'ять років; після 40-ка, а також тим, хто знаходиться в групі ризику, – щороку".
Хто ж у групі ризику?
Фахівець називає фактори, при яких страждає серцево-судинна система.
"Насамперед, це гіподинамія, стрес, недосипання, ожиріння, куріння. Тільки вдумайтеся: у 40-річного курця ризики такі самі, як у 60-річного некурця – від нікотину наші органи старіють швидше. А вживання трансжирів (в достатку вони містяться у фаст-фуді й напівфабрикатах) призводить до утворення холестеринових бляшок у судинах", - додає лікар.
Хронічні запальні процеси в організмі (неліковані зуби, грибок) також можуть викликати проблеми з серцем.
Фото: У групу ризику входять гіпертоніки, люди з підвищеним рівнем холестерину, хворі на цукровий діабет (pixabay.com/AKuptsova)
Крім того, до групи ризику входять гіпертоніки, люди з підвищеним рівнем холестерину, хворі на цукровий діабет, а також ті, у чиїх родичів були хвороби серця і судин".
Що робити, щоб серце і судини були здоровими?
Здоровий спосіб життя як щоденна звичка – те, що зміцнює серце і судини, розповідає Володимир Герасимов, судинний хірург, флеболог клініки "Добробут".
"Людський організм пристосований до активності, а не до багатогодинного сидіння перед комп'ютером, - говорить він. - Більше ходіть пішки. Така проста річ, як піші прогулянки двічі на день по півгодини принесуть значно більшу користь, ніж ударні тренування на знос у спортзалі раз в тиждень. Взагалі, заняття фітнесом повинні бути не рідше двох разів на тиждень, в іншому випадку організм відвикає від навантажень, і тоді вони приносять радше шкоду, ніж користь. Щоб зберегти судини здоровими, займайтеся аеробікою, йогою, плаванням, пілатесом, скандинавської ходьбою. А ось біг і робота з вагою у тренажерному залі допустимі тільки після консультації з лікарем і під керівництвом тренера".
Лікар також радить оздоровити раціон.
"Відмовтесь від цукру, їжі з консервантами і трансжирами, намагайтеся не піддавати їжу сильній термообробці. Віддавайте перевагу овочам, фруктам, зелені, м'ясу, рибі. Крім того, зміцнює серце повноцінний 8-годинний сон".