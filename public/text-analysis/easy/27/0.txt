Інфаркт міокарда. Сприймається як вирок долі. Однак відчай справи не вирішує, та й після виставленого діагнозу життя продовжується. А от фахівці рекомендують серйозніше зайнятись своїм здоров’ям. Оскільки при правильному лікуванні та успішній реабілітації 80% осіб все ж повертають своє втрачене здоров’я. Звісно, не так все просто, як виглядає на папері, адже причиною інфаркту міокарда є атеросклероз судин серця, високий рівень холестерину в крові, підвищений кров’яний тиск тощо. Внаслідок патологічних змін, які швидко прогресують, порушується плин крові по артеріях. Тому повністю відновити прохідність вражених судин неможливо, але компенсувати кровопостачання серця цілком реально. Чимале значення у процесі післяінфарктної реабілітації відводиться здоровому способу життя. Отож, щодо ефективної поведінки людей, які потрапили у полон інфаркту міокарда або не бажають піддавати себе його ризику, спілкуємось з головним лікарем обласного центру здоров’я Миколою Юзвенком.
Відомо, що лікування захворювання завжди є більш витратним, аніж його попередження. Тому скажіть, будь ласка, як можна запобігти інфаркту міокарда?
Гадаю, що за умови дотримання принципів здорового способу життя кожна людина може зробити себе практично здоровою. Зазвичай, люди згадують за здоров’я лише тоді, коли його втрачають. У цьому й проблема, адже слідкувати за станом здоров’я потрібно привчати з дитинства. Звісно, уникнути інфаркту міокарда можна. Потрібно слідкувати за вмістом холестерину, за кров’яним тиском, вагою тіла та хоча б раз на тиждень мати фізичні навантаження. Тому відповідно той, хто цього не робить, а також має шкідливі звички, піддає себе ризику цього захворювання. Однак у групі ризику знаходяться люди, які мають спадкову схильність до серцево-судинних захворювань.
Миколо Леонідовичу, а якщо усвідомлення важливості цих простих істин прийшло вже після перенесеного захворювання або після того як серце почало давати збої?
У будь-якому випадку не раджу впадати у відчай. Вченими та практиками розроблений ряд правил, дотримання яких дозволить зберегти здоров’я та не допустити розвитку інфаркту. По-перше, якщо лікар призначив вам ліки у зв’язку з підвищеним тиском, болями у серці, змінами на електрокардіограмі тощо, варто їх приймати, суворо дотримуючись рекомендацій. Зауважте, що навіть покращення самопочуття, не повинно вплинути на регулярність та дозування ліків. Недопустимим при цьому є самостійне припинення вживання або зміна препарату. По-друге, доведеться переглянути свою систему харчування. Адже головною причиною інфарктів та інсультів є атеросклероз артерій серця та головного мозку, який зумовлюється підвищеним рівнем холестерину у крові. Відтак, щоб уникнути ризику, зі свого раціону потрібно виключити тваринні жири, жирні молочні продукти, яєчний жовток, риб’ячу ікру, печінку, нирки, мозок. Тож регулярно здавайте, аналізи на вміст холестерину у крові, бо навіть незначне його підвищення має негативне значення.
Будь ласка, зупиніться детальніше на загальних нормах холестерину у крові?
У здорових людей холестерин у нормі, якщо показники становлять менше 200 мг/дл (5,2 ммоль/л), у тих, хто має два або більше чинників ризику інфаркту – менше 160 мг/дл (4 ммоль/л). А от для хворих на ішемічну хворобу серця – менше 130 мг/дл (3,4 ммоль/л).
Також необхідно боротися з гіпертонією. Адже підвищений тиск – сильний фактор розвитку атеросклерозу, а значить і інфаркту. Сьогодні правильне лікування гіпертонії на початкових стадіях у третині випадків призводить до одужання. В інших випадках дотримання рекомендацій може попередити патологічні зміни або навіть призвести до зворотного їх розвитку. Та окрім медикаментозної терапії дуже важливо, дотримуватись правильного режиму дня, важливо спати не менше 7-8 годин на добу, уникати зайвих хвилювань та психоемоційного напруження.
Для багатьох є звичним знімати стреси, перенапруження курінням, алкоголем, однак це «ідеальний» спосіб нашкодити собі, будь ласка, яка ваша думка з цього приводу?
Лікарі відзначають, що: «Половина хворих кидає курити після першого інфаркту, а інші – після другого». Та потрібно додати: «Якщо виживуть». Будьте впевнені, що у виникненні інфаркту не останню роль відіграє пристрасть до цигарки, спиртного. На жаль, у нашому суспільстві ще досі існує чимало міфів щодо впливу куріння, алкоголізму на організм людини. Та варто знати, що ці люди дуже ризикують, адже у них вміст жирів у крові значно вищий; згортання крові прискорюється на 15-26%, відтак підвищується ризик утворення тромбів; встановлено, що нікотин, алкоголь підвищують тиск, що спричиняє гіпертонію. Тобто шкоди завдають значно більше, аніж отримують задоволення від цих звичок. Дехто вдається до куріння, щоб позбутись зайвої ваги. Проте, не зважає, що за умови здорового способу життя за 6-8 місяців маса тіла прийде до норми, тому навіщо піддавати себе ризику?
На сьогодні існує лише один ефективний спосіб боротьби з надлишковою вагою: малокалорійна дієта в поєднанні з фізичною активністю, яку призначає лікар в залежності від стану серцево-судинної системи.
Тож недарма кажуть, що «рух – це здоров’я»?
Дотримання принципів здорового способу життя є головною і необхідною умовою для кожного, хто хоче зберегти здоров’я та не допустити розвиток інфаркту. Отож, більше рухайтесь, займайтесь фізкультурою, адже це ефективний засіб боротьби з атеросклерозом. У людей, які систематично нею займаються, знижується схильність до тромбоутворення, покращуються показники вмісту жирів у крові, в тому числі зменшується вміст холестерину, розвивається більш щільна мережа дрібних кровоносних судин, що живлять серцевий м’яз. Однак потрібно пам’ятати, що надмірна старанність може спровокувати стенокардію, повторний інфаркт, гіпертонічний криз. Тому радив би використати пораду японців щодо дозування фізичного навантаження: 10 тисяч кроків щодня або 30 хвилин швидкого ходіння чи бігу підтюпцем.
Спілкувалась Оксана САВЧУК.