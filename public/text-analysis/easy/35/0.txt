Після перенесеного інфаркту міокарда пацієнту доводиться ніби розпочинати життя заново, що потребує упродовж певного часу ліжкового режиму, перебування у стаціонарі та усвідомлення того, що є певна загроза життю. Відтак одним із основних правил подолання будь-якої патології є віра в одужання та протистояння захворюванню психологічно.
Водночас варто розуміти, що найкращим помічником у подоланні захворювання та майбутній стабілізації стану є лікаря-кардіолог, тому запорукою уникнення ускладнень є чітке виконання його рекомендацій та періодичне консультування, аби у разі можливої потреби змінити лікування чи відмінити медикаменти.
Після виписування із стаціонару слід відвідати кардіолога вже протягом наступного тижня, а пізніше – хоча б раз на 3 місяці протягом першого року у разі задовільного самопочуття. Звісно, при погіршенні самопочуття чи появі нових симптомів до лікаря треба звертатися негайно.
Отож, під час перебування у стаціонарі пацієнтам підбирають оптимальне медикаментозне лікування та режим фізичних навантажень. Однак після виписування відповідальність за стан здоров'я пацієнту необхідно брати на себе. Власне, відтоді й розпочинається етап так званої вторинної віддаленої профілактики, який триватиме протягом усього життя.
Одним із основних завдань є вивчення медикаментів, які необхідно застосовувати після інфаркту міокарда пожиттєво і обов’язково під контролем лікаря.
Наступним, не менш важливим пунктом запоруки швидкого одужання після інфаркту міокарда є контроль за рівнем артеріального тиску, який повинен бути не вищим ніж 140/90 мм рт. ст. та не нижчим ніж 90/60 мм рт. ст. Вимірювати артеріальний тиск треба щодня й обов’язково при погіршенні самопочуття.
У разі тенденції до підвищення артеріального тиску (вищого ніж 140/90 мм рт. ст.) або ж, навпаки, зниження (нижчого ніж 90/60 мм рт. ст.) необхідно звернутися до лікаря для корегування лікування.
Протягом першого року після перенесеного інфаркту міокарда кожні два місяці визначайте рівень загального холестерину крові та фракцій (ліпідограма).
Загальний холестерин після перенесеного інфаркту міокарда повинен бути меншим ніж 4,5 ммоль/л. Рівень LDL повинен становити 1,8 ммоль/л, рівень тригліцеридів – менше ніж 1,2 ммоль/л.
Відомо, що зниження вмісту холестерину на 10% зменшує захворюваність на серцево-судинні недуги на 20%! Це ж стосується і зниження рівня смертності від цих захворюваннь.
При виявленні відхилення від норми у показниках холестерину та його фракцій слід обов’язково звернутися до лікаря. Пам’ятайте, що однією із причин порушень холестеринового обміну та атеросклеротичної хвороби є неправильне харчування. Тому, навіть не зважаючи на те, що після перенесеного інфаркту міокарда необхідно постійно вживати ліки для зниження рівня холестерину, обов'язковим є дотримання рекомендацій зі здорового харчування.
Якщо у вас надлишкова вага або ж ожиріння, зокрема абдомінальне, докладіть зусиль, щоб схуднути. Зменшення ваги на 5–10% призводить до зниження рівня холестерину, артеріального тиску та загального покращення якості життя.
Запам’ятайте!
Після перенесеного інфаркту міокарда курити суворо заборонено. Якщо пацієнт був курцем до госпіталізації з діагнозом інфаркту міокарда, то вже у стаціонарі він не буде курити, передовсім з причини ліжкового та загалом лікарняного режиму. Важливіше не взяти цигарку до рук після виписування зі стаціонару.
Відомо, що рух – це життя. У жодному разі не переставайте бодай потроху кілька разів на день активно рухатися. Кожен пацієнт на час виписування зі стаціонару знає допустимий режим фізичного навантаження, який підбирається індивідуально лікарем та реабілітологом. Після виписування намагайтеся щодня на кілька хвилин продовжити кожну вправу фізичної активності.
Основний принцип: фізична активність повинна бути динамічною (ходьба, вправи кінцівок та тулуба). При цьому не перенавантажуйте себе до відчуття вираженої втоми чи появи ознак захворювання. Не піднімайте важкого (протягом перших 3-х місяців – не більше 2-х кг).
І нарешті, навчіться уникати емоційних перенавантажень. Якщо відчуваєте, що не можете впоратися самостійно, зверніться до лікаря.
лікар-кардіолог, Ірина Сидор