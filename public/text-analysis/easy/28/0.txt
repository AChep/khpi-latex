Працює те, що пацієнт приймає
«Якщо спитати думку лікарів, то вони вважають, що низька ефективність лікування АГ пов’язана з поганою прихильністю до терапії у пацієнта. Фармацевти своєю чергою впевнені, що причина — у відсутності препарата-панацеї, а пацієнт гадає, що винні лікарі й таблетки. Проте є ще інший бік проблеми: ви пишете пацієнтові режим прийому ліків, але при цьому не знаєте, чи буде він його дотримуватись. Терапевт — не стоматолог, він не може бути впевненим у результатах свого лікування», — відзначив Ю. Сіренко.
Таким чином, на чільне місце у лікуванні АГ потрібно ставити такий критерій, як прихильність хворого. Згідно з визначенням ВООЗ, прихильність — це міра, до якої поведінка пацієнта (прийом медикаментів, слідування дієті та/або виконання призначених змін способу життя) відповідає призначеним медичним рекомендаціям. Але, за словами Ю. Сіренка, навіть прихильні пацієнти не додержуються режиму прийому препаратів. І ця прихильність зменшується залежно від кількості прописаних ліків. Зокрема, під час прийому 2-3 таблеток на добу прихильність на 33 % нижча, ніж за прийому однієї, якщо потрібно вживати 7-8 таблеток — приблизно на 50 %. Але є ще один фактор: абсолютно всі хворі на АГ через деякий час припиняють приймати ліки.
«Ефективне лікування залежить від ступеня задоволеності пацієнта. Який препарат працює найкраще? Відповідь дуже проста: той, який приймає хворий. Якщо він прийматиме будь-який антигіпертензивний препарат, ефект буде позитивним. Але як його змусити це робити? Щоб досягти успіху у лікуванні, ми у своїй клінічній практиці повернулися до радянських часів: пацієнт приймає ліки у присутності медичної сестри. І раптом 90 % хворих почали ефективно виліковуватися тими ж таблетками, які раніше їм «чомусь» не допомагали», — розповів Ю. Сіренко.
Експерт наголосив на тому, що фіксовану комбінацію пацієнти також із часом кидають, але роблять це пізніше, ніж коли їм виписується декілька таблеток. До того ж ефективність фіксованої комбінації на 25 % вища.
Згідно з дослідженням SMD, в Україні у 2012 р. серед усіх фіксованих комбінацій антигіпертензивних препаратів найчастіше призначалися іАПФ + діуретики (73,5 % усіх «комбінованих» призначень). Комбінація бета-адреноблокатори + діуретики використовувалася у 8,1 % випадків. Усі інші комбінації призначалися мінімально.
«У нас 12 млн хворих, із них менше 10 % постійно отримують адекватну комбіновану терапію. Близько 40 % пацієнтів, які лікуються за допомогою комбінацій, отримують малоефективну терапію», — підвів підсумки Ю. Сіренко.
Провідні кардіологи країни погоджуються в головному: ефективна терапія АГ — це поєднання правильного вибору препаратів та бажання хворого виконувати рекомендації лікаря. Поки що обидві ці умови в Україні виконуються абияк, незважаючи на масову просвітницьку роботу у ЗМІ та на місцях. Але у силах медичного працівника покращити ситуацію хоча б на 50 %.
За матеріалами Вікторівських читань «Безпечність лікарських засобів і раціональна фармакотерапія»