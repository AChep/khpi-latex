Смертність від гострого інфаркту міокарда в Україні – одна з найвищих у світі. Щороку в країні реєструється 40 тисяч інфарктів, а 9 мільйонів дорослого населення мають симптоми ішемічної хвороби серця. Таку невтішну статистику навели лікарі під час Національного конгресу кардіологів України 21 вересня.
В Асоціації кардіологів при цьому вказують на високу смертність. Президент Асоціації Володимир Коваленко каже, що від гострого інфаркту міокарда вмирає 30% українських пацієнтів. І така статистика досить висока, зважаючи на показники смертності за кордоном. Для порівняння, в країнах Заходу від аналогічних проблем гине 5%.
Інфаркт міокарда: хвороба, що “молодшає”. Як вберегтись? Фото: Likar.info
Лікарі-кардіологи зазначають, що за останні 10 років інфаркт міокарда значно “помолодшав”. Зазвичай, проблеми з серцем починаються лише після 50 років, однак останнім часом ця хвороба почала вражати людей працездатного віку від 35 років. Лікарі навіть згадують випадки, коли до них привозили 25-ти річних.
Згідно зі статистикою, чоловіків інфаркт вражає практично вп’ятеро частіше за жінок. При чому у них інфаркт міокарда вперше фіксують в середньому на 10-15 років пізніше за чоловіків.
Причини “молодшання” інфаркту:
Інфаркт міокарда є результатом системно прогресуючого процесу – атеросклерозу.
Довідка “Українського інтересу”: Атеросклероз – хронічне захворювання, що вражає переважно великі артеріальні судини. Воно характеризується ущільненням артеріальної стінки за рахунок розростання сполучної тканини через відкладення жирової речовини на внутрішній поверхні стінок артерій. Так в артеріях починають утворюватися “атеросклеротичні бляшки”.
Фактори, які призводять до раннього інфаркту:
спадковість
шкідливі звички
неправильне харчування
зайва вага
низька фізична активність
шкідлива для серця робота
Щодо шкідливої для серця роботи, то тут медики радять уникати професій, в яких поєднуються:
низька фізична активність
стрес
відповідальність за велику кількість людей
добовий графік роботи (по 24 години на добу) і нічні чергування
тривале перебування на ногах
емоційне напруження і концентрація уваги
високий ступінь особистої відповідальності співробітника
Інфаркт міокарда: хвороба, що “молодшає”. Як вберегтись? Фото: УНІАН
До цієї групи професій відносяться: водії, адміністратори, керівники середньої і вищої ланки, численні офісні працівники, продавці, охоронці, обслуговуючий персонал і взагалі будь-яку професія, пов’язана з наданням послуг.
Як розпізнати інфаркт?
Біль і тиск у грудях. Початком до інфаркту може слугувати відчуття раптового болю у грудях, особливо боляче у середині грудей. Боляче, коли людина намагається зітхнути. І цей біль не зникає, або зникає і повертається через якийсь час.
Підвищене потовиділення. Якщо людину кидає у холодний піт (без фізичного навантаження), або шкіра раптово покривається потом, – усе це може бути ознакою закупорювання коронарної артерії. Тому необхідно негайно викликати лікаря.
Біль у животі, нудота, блювота, печія. Біль у шлунку може бути ознакою інфаркту, що насувається. Відбувається це через те, що мозок не завжди диференціює болючі імпульси від поруч розташованих органів, і біль у серці відчувається як шлункові болі.
Відбитий біль. Характерним для наближення інфаркту є відчуття болю у лівій руці, нозі, віддача йде у ліве плече, нижню щелепу, також може ломити зуби, турбує спина або живіт.