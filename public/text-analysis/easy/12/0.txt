У прийомі відмовлено
Оцінити якість терапії можна також за таким показником, як частота відміни окремої групи лікарями або самими хворими.
За результатами дослідження, проведеного італійськими авторами у 2011 р., найчастіше відміняють діуретики. Основна причина — незручність прийому, яка для хворих часто перевищує високу ефективність цієї групи. На другому місці — бета-адреноблокатори. Часто препарати відміняють через побічні ефекти, які здебільшого проявляються набряками на ногах. Згідно з дослідженням, найкраще переносяться інгібітори АПФ і БРА.
Проте на якість антигіпертензивної терапії впливає не тільки склад препарату, але й час його прийому.
З цього приводу також було проведено дослідження хворих на АГ з порушенням добового тиску за участі більш ніж 600 хворих. Розглядалися такі критерії, як рівень смертності, наявність серцево-судинних випадків, стенокардії, реваскуляризації тощо. Виявилося, якщо призначати антигіпертензивну терапію лише вранці, жоден із цих крітерієв не поліпшується. Але якщо призначати хоча б один препарат перед сном, усі показники значно покращуються.
«Тобто, якщо у вас — важкий хворий із порушенням добового тиску, як мінімум один препарат слід призначати на ніч. Мабуть, це пов’язано з тим, що пік дії препарату в такому випадку приходиться на нічні часи, коли у людини найвищий артеріальний тиск. Лікарський засіб сприятиме нормалізації тиску, і завдяки цьому поліпшуватиметься прогноз хворого», — вважає Є. Свищенко.
Два в одному
Згідно із сучасними підходами до лікування артеріальної терапії, найбільш виправданим є застосування фіксованої комбінації антигіпертензивних засобів.
«Ми часто показуємо, яка кількість хворих на АГ зараз лікується. Але ніколи не враховуємо дані про те, скільки з них залишаються неконт­рольованими. Тільки в Європі цей показник варіює від 60 до 80%», — відзначив Юрій
Сіренко, головний позаштатний кардіолог МОЗ України, заві­дувач відділу симптоматичних гіпертензій ДУ «ННЦ Інститут кардіології ім. М.Д. Стражеска НАМН України». На його думку, поліпшити ситуацію може більш широке використання у медичній практиці фіксованих комбінацій ліків.
Згідно з Європейськими рекомендаціями, призначення фіксованих комбінацій двох препаратів можливе у початковій монотерапії у випадках, коли необхідно додавати другий препарат для контролю артеріального тиску, або це може бути першим кроком у лікуванні при високому серцево-судинному ризику, коли бажано досягти раннього контролю артеріального тиску.
«Не слід іти за схемою «спробую один препарат, потім призначу інший, через деякий час — третій». Тепер можна починати одразу з комбінованої терапії. Ефективність будь-якої монотерапії складає 55-60%. Тобто кожний другий пацієнт у результаті повернеться до лікаря через те, що тиск у нього підвищуватиметься знову. Поєднання двох препаратів забезпечує ефективність на рівні 75%. Це означає, що повернеться не кожний другий, а кожний четвертий пацієнт, і контролюватися тиск буде не у 50%, а у 75% населення», — підкреслив Ю. Сіренко.
За його словами, комбінації є більш ефективними, тому що, використовуючи їх, лікар застосовує різні механізми дії, які у підсумку впливають на усі патогенетичні ланки. Раціональна комбінація дозволяє потенціювати ефект одного препарату за рахунок іншого, і в цьому випадку збільшується тривалість дії та нівелюються побічні ефекти обох препаратів.
«Наприклад, антагоністи Са можуть спричиняти тахікардію, а бета-адреноблокатори сповільнюють частоту серцевих скорочень. Раціональна комбінація передбачає, що ці побічні ефекти нівелюються. Або: діуретики спричиняють гіпокаліємію, а БРА сприяють підвищенню рівня калію. Коли ми застосовуємо їх разом, практично ніколи не отримуємо ані гіпер-, ані гіпокаліємії, що доведено клінічною практикою», — поділився досвідом Ю. Сіренко. Він відзначив, що зменшення побічних ефектів також пов’язане з використанням менших доз лікарського засобу у комбінації, аніж у монотерапії.
Взагалі існуючий алгоритм лікування АГ дає лікарю вибір — застосовувати монотерапію у низькій дозі (бажано призначати при помірній артеріальній гіпертензії, низькому або помірному серцево-судинному ризику, звичайному цільовому артеріальному тиску) або комбінацію двох препаратів у низьких дозах (при значному підвищенні артеріального тиску, високому або дуже високому серцево-судинному ризику, низькому цільовому артеріальному тиску).
Міжнародні дослідження останніх років показали, що для досягнення цільового артеріального тиску необхідно декілька препаратів.
За даними епідеміологічних досліджень структура АГ розподіляється в Україні наступним чином: 50 % мають м’яку форму захворювання, друга половина — середню або тяжку. У другій групі пацієнтів монотерапія не буде ефективною. В місті комбіновану терапію приймають 33 % хворих, на селі — 50 %.
«Здавалося б, усе добре, і село у нас лікується за провідними підходами. Але, придивившись уважніше, ми бачимо, що ефективність лікування у селі на 6 % нижча, ніж у містах (табл. 2). Як виявилося, сільські лікарі по інерції все ще призначають застарілі комбінації, ефективність яких дуже низька», — розповів
Ю. Сіренко.
На сьогодні виявлено три групи причин, з яких лікування АГ є недостатньо ефективним (табл. 3).