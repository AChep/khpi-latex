Ішемічна хвороба серця: як вберегтися
Ця недуга впродовж багатьох років посідає перше місце у списку причин смертності серед дорослого населення України
Про ішемічну хворобу серця (ІХС) розмовляємо із завідувачем відділення хронічної ішемічної хвороби серця обласного клінічного кардіологічного диспансеру Петром Нягу. Серце людини, як потужний насос, проштовхує збагачену киснем кров через усі кровоносні судини організму, – розповідає Петро Радович. – Саме ж серце отримує кров через коронарні артерії, що в здоровому стані легко забезпечують безперебійне постачання кров’ю серцевого м’яза. Як і всі артерії, ці судини можуть уражатися атеросклерозом. При цьому в артеріальній стінці відкладається холестерин, фібрин та інші речовини, які в подальшому утворюють атеросклеротичні бляшки. Під впливом надлишку холестерину, розвитку запалення та інших чинників бляшка збільшується у розмірах, стає щільнішою та більш схильною до пошкодження. А отже, просвіт коронарних судин звужується, виникають перепони для нормального кровотоку до серцевого м’яза та невідповідність між потребою серця у кисні та його доставкою (ішемія міокарда), і, як наслідок, розвиток ішемічної хвороби серця. Поширеність ішемічної хвороби серця має сьогодні глобальний характер, каже Петро Нягу. Адже згідно із даними ВООЗ, від серцево-судинних захворювань у світі щороку помирає 17 мільйонів пацієнтів. Вже станом на 2006 рік кількість людей, що страждають на серцево-судинну патологію, становила в Україні майже 24 мільйони, тобто більше 63% населення країни. І саме ішемічна хвороба серця займає перше місце в захворюваності від хвороб серцево-судинної системи із швидкими темпами зростання поширеності цієї патології останніми роками. Щорічно у нашій країні виникає майже 50 тисяч інфарктів міокарда. ІХС являє собою значну медико-соціальну проблему, позаяк зумовлює понад половину всіх випадків смерті як у жінок, так і в чоловіків працездатного віку. Загалом існує кілька форм ішемічної хвороби серця. 1. Стенокардія – це гостра короткочасна ішемія міокарда, що швидко минає. Вона проявляється нападоподібним стискаючим або пекучим болем за грудиною, що іноді віддає у ліву лопатку, ліве плече, ліву руку до пальців, шию, нижню щелепу. Провокується вона фізичним навантаженням, триває декілька хвилин. Зазвичай біль минає самостійно після припинення фізичного навантаження через одну-дві хвилини. Напади стенокардії можуть також виникати при психоемоційному навантаженні, під впливом холоду або після переїдання. 2. Інфаркт міокарда розвивається внаслідок повного закриття просвіту коронарної артерії атеросклеротичною бляшкою з тромбом, що призводить до припинення кровообігу в частині серцевого м’яза з його омертвінням. На відміну від стенокардії, больові відчуття при інфаркті більш тривалі та минають лише після введення знеболювальних препаратів. 3. Кардіосклероз – це форма ішемічної хвороби серця, що розвивається унаслідок хронічного недопостачання серцевого м’яза кров’ю і проявляється хронічною серцевою недостатністю із виникненням задухи, набряків ніг або різного роду порушеннями серцевого ритму. За словами кардіолога Петра Нягу, є дві основних групи чинників розвитку ішемічної хвороби серця. Перша з них пов’язана із стилем життя. Відповідно до ішемічної хвороби серця можуть призвести куріння, нераціональне харчування зі споживанням великої кількості насичених жирів, вуглеводів та солі, при недостатньому споживанні овочів та фруктів, також впливає на розвиток хвороби і недостатня фізична активність. Друга група чинників пов’язана зі схильністю людини до цієї недуги та наявністю супутніх захворювань, наприклад, високий артеріальний тиск, холестерин в крові, цукровий діабет, ожиріння. Профілактика Як і з будь-яким іншим захворюванням, ішемічну хворобу серця легше попередити, ніж лікувати. Аби запобігти розвиткові ІХС, Петро Нягу радить застосовувати такі профілактичні заходи: 1) Постійно контролюйте рівень артеріального тиску, що має бути нижчим за 140/90 мм рт. ст., а при цукровому діабеті не вищим за 130/80 мм рт. ст. 2) Регулярно контролюйте рівень цукру крові, при наявності цукрового діабету своєчасно звертайтесь до ендокринолога. 3) Контролюйте свою дієту, вживайте фрукти, овочі, злакові та зернові продукти, а також знежирені молочні продукти, рибу, нежирні сорти м’яса, обмежуйте кількість тваринних жирів, солі. 4) Поступово збільшуйте рівень фізичного навантаження, регулярно займайтеся ходьбою, а по можливості – плаванням або їздою на велосипеді. 5) Якщо ви курите, розробіть програму позбавлення від цієї шкідливої звички. 6) За наявності симптомів захворювання серця обов’язково зверніться до фахівця, а після призначення лікування завжди приймайте ліки відповідно до порад лікаря, пам’ятайте про необхідність вживання ліків щоденно в один і той самий час.