Серце - головний орган системи кровообігу, яка забезпечує постачання поживних речовин і кисню клітинам усього організму. Доки серце здорове і працює нормально, ми зазвичай почуваємося комфортно. З появою патологій з боку серцево-судинної системи можуть порушуватись функції головного мозку, органів зору, слуху, внутрішніх органів тощо. Що ж потрібно робити, аби зберегти своє серце здоровим на довгі роки, радить лікар-кардіолог Олександр ПАЩЕНКО. Передусім відмовтеся від шкідливих звичок Вони не тільки спричиняють хвороби серця, а й значно скорочують тривалість життя.Тютюнопаління призводить до звуження просвіту судин, унаслідок чого погіршується робота серця. Окрім того, під дією нікотину серце виконує до 15 тисяч зайвих скорочень за добу. Той, хто кидає курити, знижує ризик виникнення хвороб серця на 50%. Встановлено, що такі захворювання серця, як стенокардія та інфаркт міокарда, у тих, хто не курить, зустрічаються в 13 разів рідше, ніж у курців. Уникайте пияцтва, алкогольні напої вживайте не часто і невеликими дозами. Зловживання алкоголем різко підвищує ризик захворювання не тільки серця, а й печінки, головного мозку та інших органів. Особливо чутливий до алкоголю молодий організм. В юності навіть пиво пити щодня дуже шкідливо - виникає алкогольна залежність. За вмістом алкоголю 1 пляшка пива прирівнюється до 1 келиха вина чи 1 чарки горілки. Переїдання й неправильне харчування часто спричиняють ожиріння всього тіла і серця. Зокрема ожиріння серця знижує його функціональні можливості. Що більша маса тіла, то більшим буває артеріальний тиск (АТ), який у свою чергу спричиняє захворювання серця, а в старшому віці - атеросклероз судин серця та інших органів. Стежте за масою тіла, але не вдавайтеся до виснажливих дієт. У раціоні харчування обмежте тваринні жири, співвідношення їх з олією має становити 1:3. Солодощі замініть на мед Обмежуйте вживання виробів з білого борошна, частіше вживайте морську рибу, яка багата поліненасиченими жирними кислотами (ПНЖК). Люди, які надають перевагу рибі, а не м`ясу, спокійніші й урівноваженіші. Особливо корисні для серця: а) продукти, багаті вітаміном С, який зменшує відкладання кальцію в судинах (апельсиновий, лимонний, морквяний соки, відвар плодів шипшини); б) два яблука на день запобігають розвитку атеросклерозу і знижують ризик виникнення інфаркту міокарда; в) зубчик часнику, вжитий щодня, знижує ризик тромбозу судин і рівень холестерину в крові та сповільнює процеси старіння; г) помідори мають антиоксидант глікоген, який захищає серце від старіння; Обмежте вживання солі. ВООЗ рекомендує вживати не більше 5 г солі на добу. Сіль утримує в організмі воду і сприяє підвищенню АТ. Рухайтеся, щоб зміцнити серце Якомога більше рухайтесь. Рухи тренують і зміцнюють серце, знижують АТ. Навіть ходьба по 45 хв. 4-5 разів на тиждень знижує АТ на 7-10 мм рт.ст. Бережіть себе від перевантаження. Значне фізичне навантаження без попереднього поступового тренування може бути небезпечним для серця. Наведу приклад: чоловік середнього віку вів малорухливий спосіб життя, займався розумовою працею. Отримавши ділянку під дачу, привіз машину цегли, яку розвантажив удвох з водієм. Водієві нічого, а його серце не витримало такого фізичного навантаження, адже було не треноване. У разі підвищення АТ увесь час контролюйте його і щодня приймайте гіпотензивні (для зниження АТ) препарати. Високі показники АТ збільшують ризик виникнення інфаркту міокарда в 3-4 рази, а інсульту - в 7 разів.
Детальніше читайте на УНІАН: https://www.unian.ua/health/country/664702-schob-sertse-bulo-zdorovim-bilshe-ruhaytesya-i-zavjdi-radiyte-jittyu.html