«Ти моє серденько», «Моє серце палає любов’ю», «Сердечні побажання»… Його іменем ніжно називаємо наших коханих, вимірюємо широту наших почуттів, демонструємо символ на знак своєї приязні. Але чи дбаємо ми про цей орган, чи згадуємо про нього до того, поки він сам не заявить про себе – поколюваннями, болем, слабкістю…
Серце – цей відчайдуха-робітник, працює з такою силою, що за хвилину може перекачати від 5 до 20 літрів крові. Починає битися вже через чотири тижні після зачаття і не зупиняється аж до смерті. Але при такій безупинній роботі серце, звичайно, «зношується», а тут ще й ми із зловживанням висококалорійною їжею, алкоголем, тютюном постійно ставимо його під загрозу. Роки, зовнішні фактори та спосіб життя роблять серце вразливішим: стінки стають жорсткішими, м’яз не може повністю розслаблятися, водночас знижується еластичність стінок коронарних артерій – судин, які постачають до серця кров.
Що ж не дозволяє нашому серцю бути здоровим довгі роки?
Це:
тютюнопаління;
фізична інертність;
зловживання жирною їжею, відсутність необхідної кількості овочів та фруктів;
зайва вага;
стрес.
У результаті – серцево-судинні захворювання, які різко знижують якість життя. Не викликає радості рух та активний відпочинок, будь-які навантаження стають нестерпними, знижується працездатність, з’являється відчуття тривоги і доводиться відмовлятися від багатьох приємних речей та пригод.
Найстрашніше те, що серцево-судинні захорювання є найпоширенішою причиною смертності в Україні. Серед померлих від таких недуг не лише люди похилого віку, а й молоді чоловіки та жінки.
Щоб зменшити цю цифру, необхідно передусім пам’ятати про профілактику та контроль – два важелі, які допоможуть звести до мінімуму ризик та не стати заручником хвороби.
Як дізнатися про своє серце більше?
Ліпідограма – комплексний лабораторний аналіз, який дозволяє визначити жировий склад крові, а це – рівень холестерину, тригліцеридів, ліпопротеїдів низької і високої густини, які впливають на розвиток атеросклерозу в судинах серця (коронарних артеріях).
Електрокардіографія (ЕКГ) графічно фіксує електричні імпульси, які виникають у серці, це допомагає з’ясувати порушення ритму та провідності, зміни міокарда та його локалізацію.
Ехокардіограма (УЗД серця) – неінвазивне обстеження за допомогою ультразвуку. Дає змогу зробити оцінку стану серцевого м’яза (міокарда), клапанів серця, великих судин, які відходять від серця. Метод є корисним для виявлення вроджених чи набутих вад серця, післяінфарктних змін у серці, стеження за динамікою при лікуванні хронічної серцевої недостатності.
Індексація коронарного кальцію – скринінговий метод виявлення атеросклеротичних бляшок в судинах серця відповідно до віку і статі. Якщо цих бляшок в серці є забагато, лікар призначає відповідне лікування і може скерувати на коронарографію (метод обстеження коронарних артерій).
Добове моніторування ЕКГ і/або артеріального тиску – метод, який дає змогу проаналізувати роботу серця і показники артеріального тиску протягом доби. Метод є корисним для тих, хто відчуває аритмію (неритмічне серцебиття), в яких були нез’ясовані втрати свідомості, є коливання артеріального тиску.
Проба з дозованим фізичним навантаженням (тредміл-тест) дає змогу визначити причину болів (тиснучих, пекучих, тупих) за грудиною або у грудній клітці, з’ясувати, чи пов’язані ці болі з ішемічною хворобою серця (хворобою коронарних артерій). Людям, які перенесли інфаркт міокарда чи оперативні втручання на серці, при проходженні цієї проби лікар визначає функціональні можливості серця під час навантаження.
Окрім цього, є чимало інших обстежень, а такі, як коронарографія чи магнітно-резонансна томографія серця, допоможуть встановити точний діагноз та виключити ряд інших захворювань.
Сучасні сканери дозволяють отримати великий об’єм цінної діагностичної інформації за короткий проміжок часу, а стандартизовані протоколи обстеження – оперативно опрацювати інформацію, встановити вірний діагноз та вибрати оптимальну тактику профілактики або лікування. Деколи лічені дні або навіть години є на вагу золота.
Розуміючи це ми потурбувалися про належний рівень діагностичних можливостей у нашій Клініці. Саме тому в Медичному центрі Святої Параскеви Ви можете пройти повний спектр діагностичних обстежень, спрямований для ранньої діагностики хвороб серця – від електрокардіографії до надсучасних комп’ютерної томографії (індексації коронарного кальцію, КТ коронарографії) та магніто-резонансної томографії (МРТ серця).