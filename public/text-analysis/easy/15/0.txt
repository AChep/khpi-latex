Секрети пігулки
Виникає запитання: а чи добре в Україні лікуються хворі на артеріальну гіпертензію?
Відповісти на нього можна, подивившись, якими саме препаратами населення найчастіше намагається нормалізувати артеріальний тиск (табл. 1).
Звісно, усі представлені групи антигіпертензивних препаратів мають свої переваги та недоліки. Зокрема, плюси тіазидових діуретиків — це доведена церебропротекторна дія та запобігання розвитку серцевої недостатності. Практично в усіх дослідженнях, де брали участь діуретики, порівняно з іншими препаратами під час прийому діуретиків ризик розвитку серцевої недостатності був менший. Також до переваг цієї групи відносяться кардіо- та нефропротекція, запобігання ішемічній хворобі серця. Але є й серйозний недолік — діуретики справляють несприятливий вплив на обмін глюкози, сечової кислоти, ліпідів.
«Ми довго не знали про те, чи в усіх пацієнтів, які приймають діуретики, підвищується рівень сечової кислоти, і якщо так, чи справляє це поганий вплив на загальний прогноз захворювання. Зараз із цього приводу існує лише одне дослідження SHEP, яке було проведене ще у 90-ті рр. у США. Згідно з його результатами, в осіб з ізольованою систолічною гіпертензією під час лікування діуретиком рівень сечової кислоти у 49 % хворих підвищується на 60 мкмоль/л або більше. При цьому ризик інсульту зменшується на
36 %, коронарних подій — на 27 %. Але, на жаль, переваги лікування артеріальної гіпертензії на тлі суттєвого підвищення рівня сечової кислоти нівелюються», — розповіла
Є. Свищенко. З її досвіду, уникнути таких проблем можна за допомогою препаратів, що виводять сечову кислоту з організму.
Також спеціаліст зазначила, що високий рівень сечової кислоти ніяк не відбився на результатах терапії у пацієнтів з інсультами, що робить виправданим прийом діуретиків за таких станів.
Бета-адреноблокатори тривалий час залишалися улюбленими препаратами серед кардіологів, особливо на Заході. Але у 2003-2005 рр. з’явилися сумніви щодо їх цінності у лікуванні АГ. Виявилося, що бета-адреноблокатори менш ефективно, ніж інші антигіпертензивні засоби, запобігають інсульту (17 % vs
29 %), є метаболічно несприятливими (підвищують ризик розвитку діабету), а також у комбінації з діуретиками є менш ефективними, ніж комбінація амлодипин + периндоприл. Окрім того, вони менш суттєво за інші засоби зменшують ураження органів-мішеней. Виходячи з цього, серед учених зав’язалася дискусія, чи слід їх використовувати для лікування гіпертонічної хвороби взагалі. У результаті Британське товариство гіпертензії прибрало бета-адреноблокатори з групи препаратів першого ряду і рекомендує застосовувати їх лише для комбінованої терапії. Але існує багато показань, за якими вони залишаються першими препаратами:
• гіперсимпатикотомія (висока ЧСС, підвищення систолічного артеріального тиску в молодих людей);
• супутня ішемічна хвороба серця, особливо перенесений інфаркт;
• аритмії;
• серцева недостатність;
• гіпертиреоз;
• мігрень.
З цього переліку можна зробити висновок, що майже половина українських хворих не можуть обійтися без бета-адреноблокаторів.
Антагоністи Са серед усіх антигіпертензивних препаратів мають найсильнішу цереб­ропротекторну дію, суттєво зменшують гіпертрофію лівого шлуночка, окрім того, доведено їх антиатеросклеротичну дію.
«На останньому європейському з’їзді з артеріальної гіпертензії також були представлені дані, згідно з якими антагоністи кальцію найбільш ефективно зменшують варіабельність артеріального тиску, що означає поліпшення стану хворих. Адже у пацієнтів з високою варіабельністю рівень смертності значно вищий», — підкреслила Є. Свищенко.
Інгібітори АПФ відомі своєю органопротекторною дією. Ця група препаратів ефективно запобігає розвитку ішемічної хвороби серця, серцевої недостатності, має виражену кардіо- та нефропротекторну дію, забезпечує суттєвий регрес гіпертрофії лівого шлуночка. Також є докази їх антиатеросклеротичної дії. Важливий момент: інгібітори АПФ — єдина група антигіпертензивних засобів, що мають доведену здатність зменшувати смертність (у середньому на 10%).
Негативна сторона прийому цих препаратів — побічні ефекти у вигляді кашлю, причому у жінок кашель виникає у 2,5 разу частіше, ніж у чоловіків, а у людей східноазіатського походження цей показник ще вищий. Слід зауважити, що у пацієнтів, які кашляли під час прийому інгібіторів АПФ, у 10 разів частіше виникає набряк Квінке.
Блокатори рецепторів ангіотензину ІІ (БРА) також мають церебропротекторну дію, але вона доведена не для всіх представників даної групи. Препарати групи добре зарекомендували себе з точки зору нефропротекторної дії, а також завдяки здатності зменшувати гіпертрофію лівого шлуночка. БРА, як і інгібітори АПФ, мають виражену антидіабетичну дію. Ще один цікавий аспект БРА, який став відомий порівняно нещодавно, — їх можливий вплив на розвиток судинної деменції хвороби Альцгеймера. У Бостоні (США) було проведено дослідження, автори якого проаналізували 800 тис. електронних історій хвороб чоловіків старше 65 років із судинними захворюваннями (інформація з Бази даних Управління по справах ветеранів). У результаті виявилось, що судинна деменція розвивається значно рідше у тих випадках, коли хворий отримував БРА (порівняно з інгібіторами АПФ — на 19%, з іншими групами антигіпертензивних препаратів — на 24%).
У 2011 р. подібне дослідження проводилося у Великій Британії. Матеріалом для аналізу стала база даних лікарів загальної практики за 10 років. Виявилось, що зв’язок БРА із хворобою Альцгеймера є сильнішим, ніж із судинною деменцією. Зі збільшенням дози цей терапевтичний вплив посилювався.
Наразі обговорюється питання, яким є механізм дії БРА щодо профілактики розвитку деменції. Вважають, що ці препарати якимось чином пригнічують утворення бета-амілоїду — патологічної речовини, що замінює функціональні частини нейронів.