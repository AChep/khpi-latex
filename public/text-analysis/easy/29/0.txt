ІХС — одна з головних причин високої смертності та втрати працездатності населення в Україні та у багатьох індустріально розвинених країнах світу, що становить серйозну медико-економічну проблему. Успішне її вирішення залежить від розуміння механізмів розвитку захворювання, можливості прогнозування ускладнень та результатів, що визначає лікарську тактику, вибір і ефективність проведеної терапії.
Одна з найпоширеніших клінічних форм ІХС — стенокардія. Своєчасна її діагностика та адекватність лікування визначають не лише якість життя пацієнтів, але й можливість зниження частоти коронарних ускладнень, а, загалом, і долю хворого.
За останні два десятиріччя накопичені експериментальні й клінічні дані, що змінили уяву кардіологів про механізми розвитку ішемії, формування і прогресування атеросклерозу та коронарної недостатності. Концепція динамічного коронарного стенозу, розроблена A. Maseri (1980), K.L. Gould (1980), W. Rafflenbeul, P. Lichtlen (1982), дозволила з нових позицій пояснити порушення коронарної гемодинаміки в місцях атеросклеротичного звуження судин серця. Виявлено важливу роль ендотелію в регуляції тонусу вінцевих артерій, його взаємодії з форменими елементами крові, ліпідами, біологічно активними гуморальними факторами, участь у процесах запалення, прогресування атеросклерозу і дестабілізації атероми.
Більш глибоким стає саме визначення ішемії. P.A. Poole-Wilson (1984) вважає, що ішемія — це результат порушення енергозабезпечення міокарда та дисбаланс рівноваги між споживанням АТФ і кровопостачанням, а не лише між постачанням і потребою серцевого м’яза в кисні, як вважали раніше.
Накопичені експериментальні й клінічні дані дозволили зрозуміти механізми, спрямовані на підвищення стійкості міокарда до ішемічного ураження, висунути концепцію про існування динамічних змін міокарда, що виникають внаслідок транзиторної чи тривалої ішемії — так званих станів оглушеного або гібернованого міокарда. Ці поняття включають існування хронічного порушення (протягом декількох днів або місяців) скоротної функції міокарда ЛШ, яке є наслідком тривалої гіпоперфузії міокарда і адаптаційного зниження метаболізму серцевого м’яза. Такий міокард зберігає свою життєздатність, а його виявлення має важливе практичне значення, оскільки хірургічна реваскуляризація зумовлює повне відновлення його функції.
Встановлено, що стенокардія як одна з форм ІХС проявляється клінічно не лише больовим синдромом. У момент ішемії міокарда реєструються порушення перфузії, метаболізму, діастолічної та систолічної функцій міокарда, зміни ЕКГ, які можуть і не супроводжуватися ангінозним болем. За образним порівнянням P.F. Cohn (1978) «німі» епізоди ішемії, як підводна частина айсберга, поряд з больовими нападами, становлять єдиний «тягар» ішемії, що визначає перебіг і результат захворювання у конкретного пацієнта з ІХС.
Своєрідною формою захворювання є стенокардія напруження на фоні неуражених за даними ангіографії коронарних артерій або кардіальний синдром Х.
Факт відсутності атеросклеротичного ураження коронарних артерій у таких хворих слід розуміти досить умовно, враховуючи обмеження, пов’язані з розрізняльною здатністю ангіографічного дослідження. Це не виключає наявності атеросклеротичного ураження стінки артерії, без зменшення її просвіту, що встановлюють методом внутрішньокоронарного УЗД (IVUS), а також більш тонких морфологічних і функціональних змін судинної стінки.
Ця глава настанови присвячена хронічним формам ІХС. Відповідно до прийнятої в Україні класифікації до них належать: стабільна стенокардія напруження (відповідає коду I20.8 за МКХ-10), вазоспастична стенокардія (ангіоспастична, спонтанна, варіантна, стенокардія Принцметала — код I20.1 за МКХ-10), стабільна стенокардія напруження при ангіографічно неуражених коронарних артеріях (кардіальний або коронарний синдром Х — код I20.8 за МКХ-10), безбольова форма ІХС (код I25.6 за МКХ-10), а також постінфарктний кардіосклероз (код I25.2 за МКХ-10) і хронічна аневризма серця (код I25.3 за МКХ-10).
СТАБІЛЬНА СТЕНОКАРДІЯ НАПРУЖЕННЯ
ВИЗНАЧЕННЯ
Стенокардія — клінічний синдром, що проявляється болем або відчуттям дискомфорту в грудній клітці стискаючого, давлячого характеру, який найчастіше локалізується за грудиною й може іррадіювати в ліву руку, шию, нижню щелепу, епігастральну ділянку. Біль провокується фізичним навантаженням, виходом на холод, прийомом значної кількості їжі, емоційним стресом; зменшується і зникає у стані спокою, усувається прийомом нітрогліцерину протягом однієї або кількох хвилин.
Стенокардія зумовлена транзиторною ішемією міокарда, розвивається при невідповідності між потребою міокарда в кисні та його доставкою коронарним кровотоком.