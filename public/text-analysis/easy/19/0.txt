Згідно зі статистикою Всесвітньої організації охорони здоров'я, хвороби серця забирають понад 17 мільйонів життів щороку по всьому світу. Напередодні Світового дня серця розказуємо про основні ознаки інфаркту міокарду та серцевого нападу, при яких треба негайно викликати екстрену допомогу.
 
ІНФАРКТ МІОКАРДА: ПРИЧИНИ І СИМПТОМИ
Інфаркт міокарда – це ураження серцевого м'яза, викликане гострим порушенням його кровопостачання. При цьому уражена частина м'яза відмирає, тобто розвивається її некроз. Загибель клітин починається через 20-40 хвилин з моменту припинення кровотоку.
«Найпоширеніша причина інфаркту – це стеноз або звуження судин. Він може утворюватися повільно. Серце адаптується до цього – виростають дрібні судини, відбувається компенсація. Хворий приймає ліки, і йому стає краще. Але настає момент, коли відбувається запалення цього звуження. Це призводить до утворення тромбу, і судина, що два роки звужувалася, за кілька хвилини повністю перекривається тромбом. Кровотік припиняється. Це різке закриття судини призводить до відсутності постачання крові у частині серцевого м”яза. Ці наслідки називаються інфарктом міокарду», – розповідає Максим Соколов, член правління Асоціації інтервенційних кардіологів України, спеціаліст експертної групи з кардіології та кардіохірургії Міністерства охорони здоров'я України.
Майже завжди ознаки інфаркту міокарда:
Інтенсивний постійний біль за грудиною.
Біль не припиняється після прийому нітрогліцерина.
Тривалість болю більше 15 хвилин.
При таких симптомах необхідно негайно телефонувати 103.
«Головне завдання при інфаркті - максимально швидко відкрити заблоковану судину. Якщо це зробити за 2 години, то інфаркт не встигає завдати великої шкоди міокарду (серцевому м’язу). Відповідно до європейських протоколів лікування, стентування (заміна пошкодженої судини) мають проводити у перші 2 години контакту пацієнта з медичним персоналом (максимум 12 годин від початку симптомів). З часом шкода стає все більшою, а якщо взагалі не відкрити судину, то 20% пацієнтів помирають, а половина з тих, хто виживає, залишаються інвалідами», – говорить Максим Соколов.
 
ЯК ВИЯВИТИ СЕРЦЕВИЙ НАПАД І КОЛИ ВИКЛИКАТИ 103
Стенокардія (серцевий напад, як звикли називати цей стан пацієнти) може перерости в інфаркт міокарда. 
Стенокардія напруги - стан, який поступово розвивається через формування атеросклеротичних бляшок в судинах серця.
Серцевий напад (напад стенокардії) виникає під час фізичного навантаження за рахунок невідповідності між підвищеною потребою серця в кисні і можливістю його доставити через звужені серцеві судини (стеноз). Тобто серце не отримує достатньо кисню.
Симптоми серцевого нападу
Ознаки серцевого нападу – біль (відчуття тяжкості, тиску, печіння), який:
виникає внаслідок фізичного навантаження, підвищення частоти серцевих скорочень;
виникає (локалізується) за грудиною і/або у лівій половині грудної клітки;
«віддає» у руку, під лопатку, нижню щелепу або шию зліва (спостерігається не у всіх випадках);
зникає через 2-3 хвилини після припинення фізичного навантаження або прийому нітрогліцерину.
Що робити при серцевому нападі:
Припинити фізичне навантаження, заспокоїтися.
Зателефонувати своєму лікарю. Лікар може призначити прийом нітрогліцерину.
Якщо напад не вдається зняти протягом 15-20 хвилин - терміново телефонуйте 103. Викликати екстрену допомогу також треба, якщо:
біль постійний та стає інтенсивнішим;
біль хвилеподібно повторюється у стані спокою;
виникає різка слабкість, відчуття страху;
частішає пульс;
різко коливається артеріальний тиск.
Якщо є хоча б один із цих симптомів - негайно звертайтесь за медичною допомогою. Серцевий напад, який триває понад 15-20 хвилин, може перерости в інфаркт міокарда.