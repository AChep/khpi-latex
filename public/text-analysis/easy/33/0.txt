Частіше посміхайтеся і радійте життю Відчуття щастя - це ліки для серця: розріджується кров, у ній знижується рівень гормону стресу. Встановлено, що у щасливих жінок нижчий рівень фібриногену, який бере участь у згортанні крові, а отже, нижчий ризик виникнення серцевих захворювань. Уникайте і не провокуйте психоемоційних стресів, виявів злості, сварок. Вони можуть завдати шкоди вашому серцю. Що сильніший стрес, то прикріші наслідки. Завжди висипайтеся - сон відновлює сили всього організму, зокрема й серця. Після достатнього сну з`являється відчуття бадьорості і навіть свіжості, обличчя гарнішає. Якщо серце стиснуло У старшому віці з розвитком атеросклерозу судин серця у разі фізичного навантаження можуть з`являтися неприємні відчуття через нестачу кисню. Наприклад, ви йдете прискореною ходою і відчули незначний стискаючий біль у ділянці серця. Зупиніться і постійте без руху кілька хвилин. Після зникнення болю йдіть повільніше. Обстежтеся в лікаря. Якщо біль подібного характеру повторюватиметься, це вказує на прояви стенокардії. Потрібно приймати препарати, які розширюють судини серця (нітросорбід, нітрогранулонг, ериніт тощо). Перед фізичним навантаженням доцільно прийняти один із тих препаратів, який ви вже використовували. При собі завжди слід мати валідол, нітрогліцерин. Валідол діє на серце заспокійливо, нітрогліцерин (1 таблетка під язик) швидко розширює судини й усуває біль у серці. І ще одне застереження: якщо вам за 40 або якщо у вас навіть найменші проблеми із серцем чи АТ, ніколи не доганяйте транспорт. Знаю випадок, коли чоловік, підбігши за тролейбусом, не зміг з нього вийти. Його серце не витримало цього, здавалося б, незначного навантаження. У разі потужного стискаючого болю за грудиною (частіше в ранкові години) чи раптового відчуття нестачі повітря й запаморочення, появи поту на обличчі, викликайте кардіологічну швидку допомогу, яка надасть першу допомогу і зробить електрокардіограму (ЕКГ). До приїзду швидкої допомоги покладіть під язик таблетку нітрогліцерину, посидьте спокійно або полежте. У випадку негативних показників ЕКГ вас відвезуть на лікування в кардіологічне відділення лікарні. Що швидше вас госпіталізують, то швидше внаслідок проведеного лікування нормалізується робота серця.
Сьогодні серце і судини далеко не в ідеальному стані навіть у молодих, а ішемічною хворобою страждає кожен четвертий українець.
Приблизно 40% чоловіків і 32 % жінок не знають про свій підвищений тиск, а тільки 10% і 25% відповідно регулярно вимірюють рівень артеріального тиску.
Між тим, у практиці українських лікарів артеріальна гіпертензія лідирує як найбільш поширена патологія. Загальносвітова тенденція, яка давно є і в Україні, - частота гіпертонії від 30% до 45%.
Найчастіше причиною серцево-судинних хвороб є не так генетика, як спосіб життя людини і шкідливі звички: куріння, нестача фізичної активності, неправильне харчування і надлишок алкоголю. Змінивши таку поведінку, людина зможе істотно знизити ризик серцево-судинних хвороб.
Хвороби серця і судин підступні тим, що часто "маскуються" під нешкідливу втому або ряд інших, зовсім простих на перший погляд хвороб. Тому люди нерідко пропускають навіть такий небезпечний стан як інфаркт міокарда. Варто відзначити, у цьому випадку рахунок йде на години і навіть буквально на хвилини!
Але зберегти здоров'я - реально, якщо дотримуватися нескладних правил і знати про "тривожні дзвіночки".