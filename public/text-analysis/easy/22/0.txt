Потік згадувань у ЗМІ, нескінченні соціальні акції, нові закони, пілотний проект — на сьогодні складно знайти популярніший за артеріальну гіпертензію (АГ) діагноз. Причина добре відома: саме це захворювання є основною причиною високої смертності громадян України. Зусилля медичних працівників змінити ситуацію поки що не досягли своєї мети. Тож варто розібратися, що стоїть на заваді ефективному лікуванню АГ.
Смертельна небезпека
Ми вже звикли до словосполучення «висока смертність», але весь жах ситуації стає зрозумілим, тільки якщо подивитись на неї у розрізі інших країн.
Тож, згідно з даними Світової книги фактів (ЦРУ, США) Україна входить до першої десятки держав з найвищими показниками смертності у світі. На 2012 р. у нас приходилося 15,74 смертей на 1000 населення. Гіршою є ситуація тільки в Анголі, Афганістані, Південній Африці та Нігерії. Насторожує і той факт, що з усіх країн СНД нашим сусідом у невтішному хіт-параді є лише Росія, усі інші йдуть зі значним відривом, хоча і входять до першої двадцятки.
Дуже хочеться пояснити ситуацію тим, що в Україні старішає населення. Проте, наприклад, у Японії населення старіше за наше (середній вік японців становить 46 років, а середній вік українців — 40 років), але показник смертності набагато нижчий (3,1). У Польщі, де середній вік такий самий, як в Україні, показник смертності складає 10,2, у Канаді — 8,1.
Основний винищувач населення України — серцево-судинні захворювання. Згідно з офіційною статистикою, на них припадає 65,8% усіх смертей у країні. У той час як у Європі цей показник становить 37,5%.
На думку Євгенії Свищенко, завідувачки відділу гіпертонічної хвороби ДУ «ННЦ Інститут кардіології ім. М.Д. Стражеска НАМН України», ці дані не є об’єктивними і скоріше говорять про погрішності у статистиці. Адже якщо подивитись на офіційні дані смертності від онкозахворювань, то в Україні цей показник складає 13,3%, у той час як у країнах Євросоюзу реєструється 27,7% випадків.
«Складно повірити в те, що у нас смертність від онкозахворювань удвічі нижча. Скоріше за все, потрібно наводити порядок у статистиці. Але навіть якщо вона і буде ідеальною, все одно серцево-судинні захворювання залишаться головною причиною смертей», — вважає експерт.
За даними ВООЗ, підвищення артеріального тиску «відповідальне» за 13% усіх смертей у світі й до того ж робить внесок у смертність від інших серцево-судинних захворювань, у деяких випадках підвищуючи її удвічі.
На сьогодні, згідно з повідомленнями Центру медичної статистики МОЗ України, на АГ у нас хворіють 12,8 млн осіб.