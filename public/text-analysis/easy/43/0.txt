Раптова коронарна смерть – це раптове припинення ефективних серцевих скорочень через фібриляцію шлуночків або асистолію серця (рис. 2.10).
У першому випадку на ЕКГ реєструються хвилі фібриляції, в другому – пряма лінія, яка інколи переривається атональними шлуночковими комплексами. Поява цих аритмій найчастіше зумовлена тромбозом вінцевих артерій, електричною нестабільністю міокарда.
Рис. 2.10. а – фібриляція шлуночків серця; б – асистолія
Клініка
Людина раптово, без жодних скарг, втрачає свідомість. Вирішальною для діагностики ознакою є відсутність пульсу на сонних артеріях, у чому лікар повинен негайно переконатися, поклавши пальці рук на бокові поверхні шиї пацієнта і натискаючи ними до хребта. Дихання може також припинитися зразу, але інколи спостерігається агональне нерівномірне дихання протягом кількох хвилин, іноді у хворого виривається гучний вібруючий хрип. Природно, що при цьому не вислуховуються тони серця і не визначається артеріальний тиск, тому на ці обстеження часу витрачати не можна, оскільки ефективна реанімація можлива тільки протягом 3-5 хв.
Принципи серцево-легеневої реанімації
Лікар-стоматолог зобов'язаний надати на своєму робочому місці невідкладну допомогу при раптовій зупинці кровообігу.
Діагностувавши зупинку серця, необхідно терміново розпочати реанімацію – масаж серця і штучне дихання. Без реанімаційних заходів через 3-4 хв після зупинки серця гине кора головного мозку (декортикація), тобто настає смерть мозку.
Непрямий масаж серця ефективний тільки при одночасному проведенні штучного дихання.
Положення хворого – лежачи на спині на жорсткій поверхні.
Непрямий масаж серця можуть проводити один або два лікарі (рис. 2.11а).
■ Під час непрямого масажу серця одним лікарем хворий повинен лежати на спині з закинутою головою. Носовою хустинкою або шматком бинта очищають його порожнину рота. Лікар розташовується ліворуч від хворого, за необхідності опускається на коліна. Робить 3-5 вдувань повітря
Рис. 2.11. а – непрямий масаж серця; б – дефібриляція
методом “рот у рот" або “рот у ніс". Потім долоню лівої руки кладе на нижню третину груднини (приблизно на два пальці вище мечоподібного відростка), а зверху на цю руку під кутом 60-90° – долоню правої руки та починає сильно і різко натискати на груднину, на мить затримуючи руки в максимально низькій точці і тут же відпускаючи їх. Під час непрямого масажу серця необхідно не тільки застосовувати силу рук, а й натискати на груднину всім своїм тілом. Амплітуда рухів груднини має становити 4-5 см. Один цикл “натискання-відпускання" має тривати не більше 1 с. Через кожні 15 циклів відпускають руки і роблять 2 часті та сильні видихи методом "рот у рот" або “рот у ніс".
■ Непрямий масаж серця проводять два лікарі. Хворий лежить на спині з закинутою головою, один лікар розташовується зліва від нього і починає закритий масаж серця з частотою 60/хв., а інший лікар, розташувавшись біля узголів'я з протилежного боку, проводить штучне дихання ("рот у рот" або за допомогою дихального апарата з маскою). При цьому необхідно дотримуватися періодичності: на кожні 5-7 натискань на груднину – один вдих.
Ознаки ефективності непрямого масажу – звуження широких зіниць, поява передатного пульсу на сонних артеріях. Масаж продовжують до повного відновлення серцевої діяльності (до появи ритмічних скорочень серця і пульсу на периферичних артеріях) та стабілізації систолічного AT на рівні 70-80 мм рт.ст.
Масаж може бути припинений у зв'язку з неефективністю – за відсутності серцевих скорочень через 30 хв.
Паралельно з масажем серця і штучним диханням зазвичай проводять і відповідну медикаментозну терапію.